+++
menu = "nav"
featureimage = ""
categories = []
tags = []
draft = false
date = "2017-05-20T22:23:48+02:00"
title = "Storia di Besate"
type = "storia"

+++

# Dalle origini al Rinascimento

Si ha ragione di credere che le origini di Besate siano da ascrivere al periodo celtico e questa tesi sembrerebbe supportata dai ritrovamenti rinvenuti in loco ascrivibili a quel periodo come monete, materiali in terracotta, urne cinerarie e addirittura resti di palafitte di epoche ancora più remote.  
La stessa fondazione della chiesa parrocchiale di San Michele, è con tutta probabilità di epoca medievale e ascrivibile alla famiglia autoctona dei Da Besate. La prima testimonianza documentale dell'esistenza del paese, ad ogni modo, risale all'anno 1000 quando troviamo indicato l'abitato col nome di Besade. Nel [1378](https://it.wikipedia.org/wiki/1378) [Gian Galeazzo Visconti](https://it.wikipedia.org/wiki/Gian_Galeazzo_Visconti), signore di Milano, stabilì che il comune di Besate che si era costituito durante il XII secolo, dovesse rientrare tra le città dipendenti dall'Ufficio delle Gabelle di [Pavia](https://it.wikipedia.org/wiki/Pavia) per il pagamento della tassa del sale.  
Durante il Quattrocento, Besate venne colpita da due ondate dell'epidemia di peste che colpì l'intero [Ducato di Milano](https://it.wikipedia.org/wiki/Ducato_di_Milano): quella del [1420](https://it.wikipedia.org/wiki/1420), documentata da un registro visconteo, e la seconda del [1472](https://it.wikipedia.org/wiki/1472) documentata anche in modo dettagliato in una lettera inviata dal Consiglio Segreto al duca [Galeazzo Maria Sforza](https://it.wikipedia.org/wiki/Galeazzo_Maria_Sforza). Per l'occasione in questa seconda emergenza venne impiantato all'esterno del paese un piccolo lazzaretto costituito da capanne di paglia dove ricoverare gli appestati.  

# [Chiesetta-Santuario dello Zerbo](http://www.touringclub.it/destinazione/141221/chiesetta-santuario-dello-zerbo) - Località Lo Zerbo Besate (MI)

La chiesetta della Madonna dello Zerbo viene fondata nel 1630 nei pressi della riva sinistra del Ticino, sul luogo dove, a seguito della peste, sorse un lazzaretto. All'interno è custodita l'immagine sacra da cui la chiesetta prende il nome: una Madonna col Bambino, affresco del '500, staccato e successivamente incorniciato per farne pala d'altare, quale essa è tutt'oggi. Si tratta di un'immagine sacra molto cara alla popolazione locale, in quanto protagonista di un evento miracoloso, celebrato ogni anno con una grande festa di paese. La chiesa è interamente decorata, al proprio interno, da affreschi datati 1716-19 del milanese Francesco Porro. Attigua alla chiesa sorge una villa della stessa proprietà, realizzata su progetto del famoso architetto Piero Portaluppi nel 1966; la villa, in quanto abitazione privata, non è visitabile.  

# Il Seicento ed il Settecento

Dopo essere passata dal Ducato di Milano al dominio spagnolo, Besate nel 1630 venne nuovamente colpita dalla peste che questa volta decimò il 20% della popolazione del paese. Inoltre, da quasi dieci anni, il comune aveva perso la propria indipendenza ed era stato costretto alla feudalità sotto i Visconti di Modrone che nei secoli successivi arrivarono ad acquistare sino ad un terzo dell'intero territorio comunale.  
Col '700 il paese passò sotto il dominio austriaco che portò dapprima alla riforma del [Catasto Teresiano](https://it.wikipedia.org/wiki/Catasto_Teresiano) e nel [1786](https://it.wikipedia.org/wiki/1786) all'elaborazione di un piano per la creazione di una scuola a Besate che potesse servire anche l'agglomerato urbano di [Fallavecchia](https://it.wikipedia.org/wiki/Fallavecchia). Nel [1784](https://it.wikipedia.org/wiki/1784) venne progettato il nuovo cimitero ubicato tra le attuali strada per Pavia e quella per la cascina Agnella, che rimase a servizio della comunità sino al [1889](https://it.wikipedia.org/wiki/1889) quando venne costruito quello attuale. Nel [1782](https://it.wikipedia.org/wiki/1782) venne inoltre istituita la prima condotta medica per il comune di Besate.  

# L'epoca napoleonica e la restaurazione austriaca

Con l'arrivo dei napoleonici nel primo Ottocento, il paese si presentava ancora prevalentemente agricolo, con dieci cascine e 1460 abitanti. Il governo del Bonaparte continuò a mantenere a Besate il funzionamento di una scuola elementare locale che era comunque poco frequentata essendo la cittadinanza prevalentemente dedita all'agricoltura. Col ritorno degli austriaci nel [1815](https://it.wikipedia.org/wiki/1815), il paese di Besate venne compreso nel distretto di [Rosate](https://it.wikipedia.org/wiki/Rosate) ove rimase sino agli anni '40 del Novecento quando passò a quello di [Binasco](https://it.wikipedia.org/wiki/Binasco). Sul piano dell'amministrazione locale, in questo periodo si segnalarono come particolarmente benefiche per l'abitato le iniziative private del duca [Carlo Visconti di Modrone](https://it.wikipedia.org/wiki/Carlo_Visconti_di_Modrone_(1770-1836)): questi, dopo le piene del [Ticino](https://it.wikipedia.org/wiki/Ticino_(fiume)) del [1814](https://it.wikipedia.org/wiki/1814) e del [1824](https://it.wikipedia.org/wiki/1824) che avevano rovinato molte delle colture besatesi e distrutto completamente le cascine Ghisalba e Ghisalbetta, escogitò un sistema per sbarrare la forza d'urto delle acque del fiume, riducendo la costa e inclinandola verso la corrente, convertendo quei terreni che erano di sua proprietà a [marcite](https://it.wikipedia.org/wiki/Marcita). L'azione dei Visconti di Modrone fu probabilmente motivata anche da motivi personali dal momento che essi si qualificavano come i principali produttori di vino (in località Pizzo) ed avevano subito considerevoli perdite da questi danni naturali. Nel [1841](https://it.wikipedia.org/wiki/1841) la popolazione era costituita da 1850 abitanti.  

# Il Regno d'Italia 

Entrato nel [Regno d'Italia](https://it.wikipedia.org/wiki/Regno_d%27Italia), il comune di Besate si trovò da subito ad affrontare dei problemi ancora una volta legati all'agricoltura: i numerosi furti perpetrati nelle campagne spinsero i possidenti locali a richiedere la fondazione di una guarnigione della guardia campestre nel [1888](https://it.wikipedia.org/wiki/1888), cui però fecero seguito terribili anni di siccità che minacciarono ancora una volta la sicurezza dell'economia locale. Nel [1875](https://it.wikipedia.org/wiki/1875), intanto, era iniziata la costruzione di un ponte sul [Naviglio di Bereguardo](https://it.wikipedia.org/wiki/Naviglio_di_Bereguardo) per permettere una facilitazione nei collegamenti con [Casorate Primo](https://it.wikipedia.org/wiki/Casorate_Primo).  
Nel [1912](https://it.wikipedia.org/wiki/1912) la morte del conte [Napoleone Bertoglio Pisani](https://it.wikipedia.org/wiki/Napoleone_Bertoglio_Pisani), benemerito cittadino ed archeologo locale, segnò per il comune di Besate un momento florido dal momento che l'aristocratico milanese lasciò ingenti quantità del suo patrimonio al comune oltre al proprio palazzo, con l'intento di farne la sede municipale che ancora oggi vi trova alloggio. Questo periodo aveva fatto seguito alle agitazioni contadine che sulla scia del [socialismo](https://it.wikipedia.org/wiki/Socialismo) avevano irrotto in tutto l'abbiatense e nel magentino tra fine Ottocento e l'inizio del Novecento.  
Durante la [Prima Guerra mondiale](https://it.wikipedia.org/wiki/Prima_Guerra_mondiale), 250 besatesi partirono per il fronte e nel [1925](https://it.wikipedia.org/wiki/1925) venne eretto il monumento ai caduti locale.  
Nel periodo successivo alla Grande Guerra e sino alla fine della [Seconda Guerra mondiale](https://it.wikipedia.org/wiki/Seconda_Guerra_mondiale), grande importanza continuarono a rivestire i Visconti di Modrone i quali si preoccuparono della fondazione di istituzioni e legati per l'assistenza ai poveri ed alla scuola elementare locale, oltre ad aver consentito di ospitare presso il proprio palazzo locale la prima sede del fascio che continuò ad operare sino al [1943](https://it.wikipedia.org/wiki/1943) quando Besate, sul fronte opposto, divenne una delle principali sedi operative partigiane nell'area a cui si aggiunsero le truppe alleate che, all'indomani della liberazione, giunsero da [Bereguardo](https://it.wikipedia.org/wiki/Bereguardo) nel [1945](https://it.wikipedia.org/wiki/1945).  

# Chiesa di San Michele Arcangelo

Nel febbraio del [1605](https://it.wikipedia.org/wiki/1605) Besate venne visitata dal cardinale [Federico Borromeo](https://it.wikipedia.org/wiki/Federico_Borromeo) nell'ambito di una sua visita pastorale nella zona. Egli riportò nel suo memoriale pastorale che la comunità si attestava attorno alle 950 persone e che purtroppo la facciata della chiesa di San Michele si trovava in pessime condizioni, minacciando di crollare dal tanto che era rovinata dal tempo. Per questo motivo egli personalmente incaricò monsignor Alessandro Mazenta in qualità di prefetto delle fabbriche ecclesiastiche dell'arcidiocesi perché approntasse il disegno per una nuova chiesa al posto di quella già esistente che aveva origini medievali.  
Il campanile della chiesa risale alla fine del Seicento, mentre gli affreschi interni sono risalenti agli ultimi anni del Settecento, mentre l'altare maggiore venne realizzato nel [1816](https://it.wikipedia.org/wiki/1816).  
Nel 1900  la chiese viene riaffrescata e decorata  da Luigi Migliavacca di Binasco. Il suo stile pittorico, dopo un'iniziale adesione alle formule del [realismo lombardo](https://it.wikipedia.org/wiki/Realismo_esistenziale_(pittura)) si è diretto verso un eclettismo stilistico di recupero [manierista](https://it.wikipedia.org/wiki/Manierismo), neo-cinquecentesco, [neo-barocco](https://it.wikipedia.org/wiki/Architettura_neobarocca) e [neo-classico](https://it.wikipedia.org/wiki/Neoclassicismo), scevro da influenze [moderniste](https://it.wikipedia.org/wiki/Modernismo).  

<img class="article-img" src="/img/storia/san_michele.jpeg" alt="Affreschi e decorazioni di Luigi Migliavacca nella chiesa di S. Michele Arcangelo di Besate" title="Affreschi e decorazioni di Luigi Migliavacca nella chiesa di S. Michele Arcangelo di Besate">

# Persone legate a Besate

* [San Giovanni Vincenzo](https://it.wikipedia.org/wiki/San_Giovanni_Vincenzo) (Giovanni da Besate) (Besate, metà del X secolo – [Celle](https://it.wikipedia.org/wiki/Caprie), 21 novembre 1000), è stato un [arcivescovo](https://it.wikipedia.org/wiki/Arcivescovo) [italiano](https://it.wikipedia.org/wiki/Italia), successivamente eremita sul [Monte Caprasio](https://it.wikipedia.org/wiki/Monte_Caprasio) a Celle (oggi frazione del comune di [Caprie](https://it.wikipedia.org/wiki/Caprie) nella [città metropolitana di Torino](https://it.wikipedia.org/wiki/Citt%C3%A0_metropolitana_di_Torino)). Fu [Arcivescovo di Ravenna](https://it.wikipedia.org/wiki/Arcivescovo_di_Ravenna) con il nome di Giovanni XIII tra il 986 ed il 997. All'opera di san Giovanni Vincenzo si deve l'avvio della costruzione del grande monastero della [Sacra di San Michele](https://it.wikipedia.org/wiki/Sacra_di_San_Michele) nel territorio di [Sant'Ambrogio di Torino](https://it.wikipedia.org/wiki/Sant%27Ambrogio_di_Torino), alla fine del X secolo.  

* Ansélmo da Besate  - Retore (sec. 11º), fu cancelliere (1047) e poi (1048) cappellano di Enrico III. È autore di un trattato di retorica (De materia artis) andato perduto e della Rhetorimachia (1047 circa), esercitazione retorica in cui finge di misurarsi col cugino Rotilando difendendosi da calunnie.  

* [Napoleone Bertoglio Pisani](https://it.wikipedia.org/wiki/Napoleone_Bertoglio_Pisani) (1845-1912), scrittore, storico e archeologo locale.  

* Renato Migliavacca è stato uno scrittore e militare italiano, autore di libri di storia militare, storia della scienza, saggistica scientifica.  Nato a Besate il : 20 ottobre 1921.  

* I Visconti di Modrone con le numerose testimonianze , vedi Palazzo Visconti – Villa Pizzo.  



